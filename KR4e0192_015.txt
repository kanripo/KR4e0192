# -*- mode: mandoku-view; -*-
#+TITLE: 瑤石山人稿
#+DATE: 2015-08-25 00:24:59.388790
#+PROPERTY: ID KR4e0192
#+PROPERTY: BASEEDITION WYG    
#+PROPERTY: JUAN 卷十五
<pb:KR4e0192_WYG_015-1a>¶
欽定四庫全書¶
　瑶石山人稿巻十五¶
　　　　　　　　　　　　明　黎民表　撰¶
　五言絶句¶
　　别吳而待¶
相逢各已壯努力愛前期不用投孤劔銜恩自有時¶
戀闕心仍在還家路不迷凄凉弔古意疲馬入青齊¶
　　江行¶
<pb:KR4e0192_WYG_015-1b>¶
風隠正揚舲帆流帶夜星殷勤不肯别似惜蔣山青¶
袁郎清詠處月夜遇征西寂寞憐才意空江鳥自啼¶
楚人菰米飯越女芰荷衣風土將相近家園猶未歸¶
　　樵溪雜詠為黄廷賔¶
衡門絶塵鞅隠几面青山兀坐非南郭㝠心萬象間¶
玉笈朝朝啟琅函夜夜開甘泉多侍從應薦子雲才¶
為愛花時好遥林載酒過曉鶯啼不徹芳緒坐来多¶
銀浦流雲凈清輝獨映君夜来風露冷仙樂下方聞¶
<pb:KR4e0192_WYG_015-2a>¶
雲生青几上泉落素屏間若個堪招隠何須更買山¶
　　秋雨集清泉精舍以唐人雨中山果落燈下草蟲¶
　　　鳴為韻¶
明月隠青厓髙樓曠延佇黄葉忽翻飛前山夜来雨¶
松下坐来久起行山月中凉風吹衣帶挂罥青桂叢¶
老去躭㝠寂秋来常閉闗還因送客遠夜出虎溪山¶
石田已収秣野蘿垂結果盤餐雖無魚留客中夜坐¶
芳樹日凋零為怨秋風薄唯有山中人無心任開落¶
<pb:KR4e0192_WYG_015-2b>¶
結曲花源路柴門復㡬層酒醒遊客散松杪出殘燈¶
載酒涉花林周遊古城下暫爾惜塵勞明朝復驅馬¶
樓北控青山是昔呼鸞道金輿終不来羅衣散秋草¶
絶塞聞征鴈疎籬隠候蟲故園添白髪今夕又秋風¶
舉火照山影山禽不住鳴幽人思千里兹夕夢難成¶
　　送子與同次甫作¶
落日登古臺垂楊拂闌干不見路傍草烟沙浩漫漫¶
手摘巻葹草願傳雙飛翼車輪千里遥中心自不隔¶
<pb:KR4e0192_WYG_015-3a>¶
采桑南陌頭羅綺嬌青春使君停五馬不是冶遊人¶
愁心貯折麻佳期怨采緑思君腸九廻何似黄河曲¶
　隠園雜詠¶
　　玉林¶
一雙餘隙地種此青琅玕夜靜疑風雨蕭森萬籟寒¶
　　茶泉¶
鑿井得海眼清冷味如雪青絲轉轆轤下汲秦淮月¶
　　中林堂¶
<pb:KR4e0192_WYG_015-3b>¶
夾林開綺構前對雨華臺倐忽烟嵐起庭中萬象来¶
　　思𤣥室¶
𤣥珠本難求得之在罔象囘照一室間萬形自霄壤¶
　　春雨畦¶
夜聽蕭疎響春畦長漸髙丈人方兀坐抱甕亦徒勞¶
　　觀生處¶
世故多歧路功名一聚塵觀生何處是半榻隠吾身¶
　　容與臺¶
<pb:KR4e0192_WYG_015-4a>¶
六朝迹蒼莽長江流古今髙臺自風月不廢我登臨¶
　　海月樓¶
明月出海底倒影池上樓清輝不可攬白露濕衣裘¶
　　鵞羣閣¶
清池浴皓羽亂此罨畫影蘋末来清風葛巾自慵整¶
　　鷗波¶
白鷗日飛来止我茄下食不但無機心囘旋似相識¶
　　柳浪堤¶
<pb:KR4e0192_WYG_015-4b>¶
金塘澹淡浮垂柳參差碧千里江南春移来君几席¶
　　飛影亭¶
太虛本無色止水亦長瑩如何桂輪中忽有山河影¶
　　浮玉橋¶
短橋流不去廻波相激鳴度我幽尋屐千花隔岸明¶
　　芙蓉館¶
何年移玉井開作滿池花白鳥凌波去青天裂片霞¶
　　鶴徑¶
<pb:KR4e0192_WYG_015-5a>¶
曲徑不用車通行止孤鶴畏有紅塵蹤驚我巖花落¶
　　萃止居¶
睠然京華遊嵗暮心無已寄謝陶柴桑今朝真已矣¶
　　借眠軒¶
曽作秦淮夢篝燈對風雨客散春山空獨鶴向人語¶
　　别次甫因憶子與¶
疎雨過髙城流雲止雙闕隂晴千里外何處看明月¶
風雨入夏凉林花開復謝深杯不共持奈此消閒夜¶
<pb:KR4e0192_WYG_015-5b>¶
鹵莽風塵者相逢總問津如何臨别酒重憶遠遊人¶
　　賞菊¶
不用嗟揺落春風在習家天山三丈雪猶作滿籬花¶
疾風吹勁枝寒月照冷艶獨抱嵗寒心林深人不見¶
　　列岫亭以忩中列遠岫為韻¶
月與青山對開門玉作雙有時乘倒景簸弄石蠔忩¶
端居不出户吟嘯此亭中石床留夜月桂樹摶秋風¶
藥畦將菊徑整整方成列帶經日徘徊芳蕤露中折¶
<pb:KR4e0192_WYG_015-6a>¶
㑹心不在多一丘堪偃蹇始笑武陵人移住花源遠¶
我本青山雲無心還出岫雖走塵埃中時時夢三秀¶
　　種桃為汝和作¶
誰種瑶池樹粧成漢苑春金門雖避世猶是武陵人¶
　　題汝和石鼎寮¶
思苦詩難就松忩月過餘可憐方外客不觧俗人書¶
　　過雪舫試龍井茶同張𤣥超郭次甫作¶
試將龍井茗瀹以玉河氷齋中幽賞客容易辨淄澠¶
<pb:KR4e0192_WYG_015-6b>¶
流塵息尸屨桂影上團圞一㰱清源味能令齒頰寒¶
　　送署正請告還宜興¶
雉意感尼父鴻冥説商山風塵誰不厭君早去人間¶
暫解金門紱来窺玉女潭故人京路外瓊樹憶江南¶
　　曾繕部省中夜再賦一絶¶
竹下少行塵詩篇入夜新黄花雖滿徑不是倦遊人¶
　　同鄒方伯繼甫遊羅浮¶
架壑鐵橋跡飛空不著人煩君驅石去千古導迷津¶
<pb:KR4e0192_WYG_015-7a>¶
　　丹竈¶
偃月秘真詮寒温無火候白鶴屢回旋知為仙掌守¶
　　水簾洞¶
瀑布望如何上與銀潢接噴薄雙飛龍褰裳不可涉¶
　　石樓¶
壯士圖麟閣仙人惜蕙樓洞門常反鎖惟待采真遊¶
　　自贛石舟行數百里山水多可遊涉未能申獨往¶
　　　之興記以八絶¶
<pb:KR4e0192_WYG_015-7b>¶
𤣥潭潄孤石青谿下雙練嵗月屢經遊功名慚擬峴¶
曹溪傳去後白足老空山若論心是佛誰此置禪闗¶
棟宇非長物弦歌有妙思畸人雖委蛻幼婦獨留碑¶
瓣香丞相祠行舟時一駐隂風起松籟還作青螺雨¶
時来據鼎足身後餘篇翰不見瀧岡碑文章薄秦漢¶
羊裘無客星桐江尚名里下有清淺流亦似新安水¶
心事俱已休名山尚留蹤芳湖清且淺曽照漢時容¶
感激龍門誼凄凉下士風鴻㝠不可企江水自流東¶
<pb:KR4e0192_WYG_015-8a>¶
　　竹在亭四絶為貞吉賦¶
髙節凌霜雪孤根有嵗年若論梁苑賦三徑是青氊¶
深心探豪素蕭條無所欲臨池愛清風坐䕃數徑竹¶
人閒不出户落葉任紛紛借與青鸞尾牕前掃白雲¶
齋閣夜蕭寥風林散清影天籟忽刁騷幽人夢初醒¶
　園居雜詠二十首為顧𤣥言作¶
　　嶢崝閣¶
小樓無結構勢與嶔崟敵雨雹縱横下恐有飛来石¶
<pb:KR4e0192_WYG_015-8b>¶
　　盧仙井¶
碧甃草蒙茸仙人手自封莫教沉斷綆留得照清容¶
　　古梅岡¶
為愛凌霜幹開花千萬樹待我羅浮人同君㑹心處¶
　　影澗磯¶
有月色還空無風浪常靜如何假合中忽有山河影¶
　　茶岕¶
玉露漙清夜芳藂發舊谿無人知采摘山鳥為先啼¶
<pb:KR4e0192_WYG_015-9a>¶
　　清音亭¶
汩汩寒流細烹茶取漫流有時来枕畔添作一絲愁¶
　　顧令公祠¶
桐鄉有遺愛瓣香日来往奕世揚清芬何慚太岳長¶
　　龍谷闗¶
抱石日沉吟都無寓世心不知猶出谷雲氣夜来深¶
　　廻賞寮¶
遥林山暝色返照入疎樹一與幽人期徘徊不能去¶
<pb:KR4e0192_WYG_015-9b>¶
　　蒼松障¶
虯枝亂如織崇朝羃烟霧何人畫匡廬請君添瀑布¶
　　沃亭¶
紅蕖冒緑水秀色相凌亂漁人刺艇来恐斸荷根斷¶
　　慧臺¶
躧歩凌髙臺景氣非一狀明月本團圓不為山河障¶
　　曲引¶
林下翳猶在清溪澹不流江山閲人世惆悵昔賢遊¶
<pb:KR4e0192_WYG_015-10a>¶
　　脩竹圃¶
蕭瑟萬琅玕清隂五月寒閒門原不鎖傖客任来看¶
　　嘯齋¶
蜩螳假翅鳴真人息以踵劃然空山裡萬壑泉俱涌¶
　　石雪頼¶
水石霜縈薄波濤日激撞平生多履險莫誤呂梁淙¶
　　懐陸館¶
著述傳畸士風流與後人一杯溪澗水猶想酹茶神¶
<pb:KR4e0192_WYG_015-10b>¶
　　丈室¶
青山無隙地㑹景方卜築那知藩籬外隠予誠亦足¶
　　圓照亭¶
濾水斷来人圓泓媚幽寂應知澹泊心不受蓮花色¶
　　石經幢¶
一資龍象力孤標尚撑拄金薤無人識千年漬花雨¶
　　雜畫為劉仲脩題¶
古木帶廻溪来尋逕路迷莫驚春事盡花在野橋西¶
<pb:KR4e0192_WYG_015-11a>¶
溪上風欲来扁舟歸漸𦂳不暇問桃源頼是柴門近¶
清溪漫飛絮䇿蹇疑無路不為探梅花誰肯衝寒去¶
一片空濛色前山雨乍来荒村應可泊且棹酒船廻¶
長風送棹歌得魚滿笭箵若逢朝市人道是江南景¶
　吕氏心文友園亭雜詠十二首¶
　　𤣥覽樓¶
井幹何郭落高出萬象表縱目無涯觀㝠心破昏曉¶
　　素心居¶
<pb:KR4e0192_WYG_015-11b>¶
中嵗躭禪寂勤心禮世尊天花羅萬夾圓悟本無言¶
　　搴芳亭¶
雜花滿芳樹四時不改色有酒須盡懽春風應可惜¶
　　松月臺¶
娟娟雲間月濯濯松上露杖䇿時一来神猋翼飛歩¶
　　石丈¶
嶔碕帶古髯瑰磊離俗態更無兒女腸須合整衣拜¶
　　陽和洞¶
<pb:KR4e0192_WYG_015-12a>¶
忩外留書帶階前卧緑槍倦来抛素巻狼藉滿金床¶
　　總芳徑¶
人閒無俗累日與花為友惡客應不来琴尊落吾手¶
　　石几¶
昔人留曲几何似石貞堅鳥跡縱横遍安知後世傳¶
　　長生池¶
遊魚樂深池豈知肉登爼吾自貴吾生浮沉亦從汝¶
　　友芳橋¶
<pb:KR4e0192_WYG_015-12b>¶
隔浦風煙暗桃花自不迷壺觴憐小阮時向竹林携¶
　　溜石¶
流泉自清泚片石激成瀧午憩留孤枕塵心此處降¶
　　山礬障¶
芳心自凌亂翠帯常綰結日暮望佳人璚蕤不堪折¶
　　題芙蓉畫¶
玉路試新粧盈盈照秋水不是芙蓉花顔色應相似¶
　六言絶句¶
<pb:KR4e0192_WYG_015-13a>¶
　　旅感¶
塞北江南迢逓春花夜月䦨珊送客無情芳草催人有¶
意青山¶
楊柳閨中寄恨梅花嶺下相思試問紅顔㡬度春風頻¶
自傷離¶
　¶
　¶
　¶
<pb:KR4e0192_WYG_015-13b>¶
　¶
　¶
　¶
　¶
　¶
　¶
　¶
　瑶石山人稿巻十五¶
